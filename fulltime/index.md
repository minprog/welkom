# Welkom bij de Minor Programmeren!

*Versie: herfst 2021, fulltime*

De komende maanden gaan we hard aan de slag om jou te leren zelfstandig programmeerproblemen op te lossen, kleine visualisaties te maken, en tools voor je eigen onderzoek te bouwen, en je gaat kennis maken met een heleboel tools, technieken, talen en theorieën die je nodig hebt om succesvol (mee) te werken aan grotere programma's.

Het semester zal weer geheel op locatie plaatsvinden (zie verderop), en je zult kennis maken met onze manier van onderwijs verzorgen waar je elke werkdag van 9 tot 17 uur aanwezig zult zijn en samen met medestudenten en assistenten aan de slag gaat met oefeningen, grote opdrachten en toetsjes. Je zult letterlijk elke dag programma's schrijven!

In dit document vind je praktische informatie over de minor en over regels die wij belangrijk vinden. Let op: zoals je al las, gaat het er bij ons soms nogal anders aan toe dan bij andere opleidingen.

<iframe style="width:100%; height: 280px;" src="https://player.vimeo.com/video/130987431?color=ff9933&title=0&byline=0&portrait=0" frameborder="0" webkitallowfullscreen mozallowfullscreen allowfullscreen></iframe>
<a href="http://www.bloomberg.com/graphics/2015-paul-ford-what-is-code/"><br>
Bron: <em>What is code?</em> van Paul Ford. Lees dat essay ter voorbereiding!</a>

We hopen jullie allemaal te spreken in de eerste paar dagen van de minor, maar mocht je nu al even iets willen toelichten stuur dan gerust een mailtje naar <help@mprog.nl>. We nemen dan snel contact met je op.

> **Geen paniek!** In de komende tijd zul je merken dat bij de minor studenten rondlopen met méér en met minder ervaring. Dat is heel mooi, want dan kunnen we van elkaar leren, en bovendien hebben we opdrachten op niveau voor elk van deze studenten. Maar voel je niet geïntimideerd, dat is veel belangrijker. Iedereen komt hier om iets te leren, en je gaat heel ver komen, verder dan je misschien zou denken. Daarnaast is de aandacht van de staf vol gericht op studenten die nog geen ervaring hebben. Dat zijn onze belangrijkste studenten, die nog veel te leren hebben.

## Introductie

<div style="float:right; max-width: 150px; margin-left:2em; margin-bottom:2em;">
<a href="https://www.theaterdeomval.nl"><img src="../omval.jpg" style="max-width:150px;"><br><small>Theater de Omval, Ouddiemerlaan&nbsp;104,  Diemen</small></a>
</div>

Op de eerste dag, maandag 6 september, komen we bijeen om 9:30 in Theater de Omval (Diemen) voor het inleidende college. Zoals je misschien al weet, gebruiken we veel videomateriaal, en tijdens deze bijeenkomst tonen we de eerste fragmenten uit de colleges van Harvard. Daarna ga je meteen aan de slag op het Science Park, dus neem je opgeladen laptop mee!

## Aanwezigheid

We hebben een aanwezigheidsplicht bij de fulltime-minor. Heel simpel: je bent er **elke werkdag** tussen 9:00 en 17:00 uur. Dit geldt voor het hele semester, dus t/m vrijdag 4 februari. Op die laatste dag zijn de eindpresentaties van het laatste vak, en je kunt het niet halen als je er niet bent!

Natuurlijk is er tijdens de minor wél gewoon ruimte voor een keer een trouwerij of doktersbezoek. Kun je de aanwezigheid zoals hier benoemd niet volbrengen? Dan moet je switchen naar de parttime-minor! Neem dan nu al contact op met <help@mprog.nl>.

Er is tijdens het semester natuurlijk wel een **kerstvakantie**, namelijk van 25 december t/m 9 januari. Ook hier geldt: als je naar het buitenland gaat kun je niet een paar dagen later terugkomen. Er is daarnaast helemaal geen herfstvakantie bij de UvA.

## Virusmaatregelen

Op dit moment gaan het ministerie van OCW en de UvA er van uit dat al het onderwijs weer als normaal kan plaatsvinden. Er zijn wel scenario's voor het geval er minder mogelijkheden zijn:

- Eén variant is dat alles mag, behalve grote colleges. In dat geval zullen we de algemene introductiebijeenkomst online organiseren. Je kunt dan nog steeds dagelijks met je vaste groep in of bij het minorlokaal aan de slag. Bovendien zijn de meeste van onze hoorcolleges sowieso op video.

- Een strengere variant is dat we 1,5 meter afstand moeten houden. In dat geval zal je een flink deel van je tijd thuis programmeren, of wellicht is er een mogelijkheid om een bubbel te vormen met een groep andere studenten. Werkgroepen en persoonlijke meetings zouden wel gewoon door kunnen gaan.

Maar voordat je teleurgesteld raakt: het lijkt er helemaal op dat ook studenten zich massaal laten vaccineren, en daarmee verwachten we, net als het ministerie, dat de kans zéér groot is dat we weer als vanouds onderwijs kunnen geven, zonder beperkingen. Ga daar vooral van uit!

## Wat ga je doen?

Als je de hele minor gaat volgen, dan zul je drie fases doorlopen, die we hier beschrijven.

### Fase 1: Programmeren

Onze eerste vakken zijn **Programmeren 1** en **Programmeren 2**. Daar ga je vanaf het allereerste begin leren programmeren in een hele reeks talen: Scratch, C en Python. De essentie van deze vakken is gewoon heel veel oefenen met kleinere opdrachten om zo goed te begrijpen hoe alles in elkaar zit. Elke week leren we je weer een paar nieuwe mogelijkheden, en elke week begrijp je beter hoe het werkt. Toch kunnen deze vakken ook wel frustrerend zijn, bijvoorbeeld als er iets totaal niet werkt terwijl je toch zeker wist dat... Dat is ook waarom we het belangrijk vinden dat je je werktijd bij ons in het lab besteedt, zodat we je één van de belangrijkste dingen kunnen leren: zelf systematisch zulke problemen overwinnen.

We hebben voor Programmeren 1 en 2 een heel programma samengesteld met diverse activiteiten die allemaal samenhangen. Alle onderdelen moeten daarom ook op volgorde gedaan worden! Om een indruk te krijgen van wat je zoal doet:

- Voorbereiding: videocollege (van Harvard)
- Oefening: basisboek met veel kleine haalbare "sommen"
- Oefening: typische programmeerproblemen uitpluizen en leren herkennen
- Werkgroep: met je medestudenten en mentor kennismaken en uitwisselen
- Opdrachten: oefenen met probleemoplossen aan de hand van uitdagende opdrachten

### Fase 2: Verdieping en toepassingen

Bij **Programmeerplatform** ga je een totaalbeeld vormen van alle tools die je nodig hebt om software te bouwen. Om snel een mooi product te maken is het natuurlijk handig om onderdelen te hergebruiken. Talen zoals Python geven je een heleboel van die onderdelen cadeau. Toch gaan de ontwikkelingen snel en is het essentieel om nu al te leren hoe je jezelf verder ontwikkelt.

Dan is er het **Programmeerproject**. Daar ga je een korte cursus volgen voor een totaal nieuw platform, technologie of techniek en daar ga je meteen een zelfbedacht project mee doen. We begeleiden je procesmatig, maar je bent al zo ver gevorderd, dat je zelf grotendeels weet hoe je dingen moet uitzoeken die je nog niet kan, maar wel nodig hebt om je plan tot een goed einde te brengen.

### Fase 3: Project

Nu je kunt programmeren gaan we je verder helpen je theoretisch te ontwikkelen met een kijkje in de keuken van de kunstmatige intelligentie. Dat gebeurt bij het vak **Programmeertheorie**, waar je met twee andere studenten aan één groot project werkt en elke week nieuwe, betere algoritmes gaat uitproberen. Dit vak sluit formeel af met een middag waarop elk team hun nieuwe inzichten presenteert.

## Verwachtingen

Hier proberen we een overzicht te geven van de belangrijkste verwachtingen die we van jou hebben, maar ook van wat je van ons kunt verwachten.

### Wat we van jou verwachten

Je hebt géén voorkennis nodig. Er zijn altijd studenten die al eens geprogrammeerd hebben, en die hebben het in het begin natuurlijk iets makkelijker, maar ons programma is ingericht op volledig onervaren studenten, en die krijgen verreweg de meeste aandacht.

Je belangrijkste activiteit is héél veel programmeren, en we verwachten dus ook dat je dit doet. Leren programmeren kost heel veel tijd, en je zult waarschijnlijk meer uren maken dan je gewend bent van andere vakken. Maar zonder deze oefening kom je niet vooruit!

Om de frustratie te beperken, en om te kunnen zien dat jij je eigen werk doet, willen we dat je de tijd ervoor reserveert en laat zien dat je actief bezig bent. Dit is geen minor om alles in je eentje gaan zitten doen, dus veel contact met medestudenten en assistenten is essentieel.

Nu je toch zoveel met de vakken bezig bent, vinden we het ook heel belangrijk dat je openstaat voor vragen van je medestudenten en zelf regelmatig de mensen in je mentorgroep om hulp vraagt. Natuurlijk is het niet de bedoeling om elkaar de hele opdracht voor te zeggen, maar als je veel discussieert over de opdracht en je ideeën voor oplossingen, dan help je elkaar enorm verder!

We vragen van jou een actieve bemoeienis met je eigen voortgang. Zorg dat je goed bijhoudt waar je staat en wat je nog moet doen, en neem bij vragen en problemen meteen contact op. Je mentor is je eerste aanspreekpunt, en de docenten bereik je via <help@mprog.nl>.

Om het allemaal een beetje soepel te laten verlopen verwachten we dat je alle mededelingen op de websites én alle mededelingen in je e-mail goed bijhoudt. Dat je dit document aan het lezen bent is al een goed begin!

### Wat je van ons mag verwachten

Omdat we vragen dat jij doorlopend met het vak bezig bent, willen we ook dat dat zin heeft. Natuurlijk is het essentieel dat je met je medestudenten discussieert en overlegt over de opdrachten en de stof, maar je mag ook verwachten dat wij voor jou beschikbaar zijn en je terzijde staan. Zeker in het begin zijn er dus vrijwel continu assistenten aanwezig om je nét even die drempel over te helpen of een moeilijke vraag door te spreken.

We verwachten van jou een actieve houding, maar zeker in de inleidende vakken is het fijn als je een persoonlijk aanspreekpunt hebt. Daarom is er voor jou een mentor, die bijhoudt hoe het met je gaat, je opdrachten nakijkt en werkgroepen organiseert. Daarnaast zijn er zeer ervaren assistenten en docenten, die je bijstaan op het moment dat je er echt even niet meer uitkomt.

Om goed te leren van je eigen "fouten", mag je van ons verwachten dat je genoeg feedback krijgt. We kijken je werk elke week na en geven je dan ideeën om het beter te doen. Krijg je niet genoeg feedback, of wil je meer horen over een specifiek onderwerp? Gewoon vragen!

## Praktische zaken

### E-mail

Wij sturen veel mededelingen per e-mail rond. Als je een adres van Hotmail/Outlook/Live hebt, dan is de kans heel groot dat sommige van de mededelingen in je SPAM terecht komen. Je moet er zelf voor zorgdragen dat je deze e-mails niet mist. De beste remedie is om de mails consequent als "niet spam" te markeren. De ervaring leert dat Outlook hier na een tijdje naar luistert.

### Roosters

In beginsel is het rooster vrij eenvoudig: elke werkdag van 9 tot 17 uur practicum, waarbij je aan programmeeropdrachten werkt met assistentie van ons team. 's Ochtends zijn er activiteiten met je team en 's middags is er altijd mogelijkheid om assistentie te krijgen. Er is een dagschema waarin alle opdrachten vermeld staan en we proberen de grote opdrachten niet aan het eind van de week te plannen.

Omdat bijna alle activiteiten op onze vaste locatie plaatsvinden staan de activiteiten niet vermeld in het normale UvA-rooster. Ga er van uit dat je elke dag van 9 tot 17 uur op Science Park bent.

Alle lessen (behalve het introductiecollege!) vinden plaats in het Science Park in Amsterdam. Het hoofdgebouw aldaar heeft huisnummer 904, en onze vaste lokalen zijn A1.16, A1.18 en A1.24 op de eerste verdieping.

### Tentamens

Programmeren 1 en 2 hebben elk een afsluitend tentamen. Met het halen van het tentamen krijg je toegang tot het volgende vak van de minor. De precieze data worden op een later moment bekend gemaakt en staan nog niet goed in het rooster.

### Medewerkers

Jouw vaste aanspreekpunt is je mentor. Daarnaast zijn er vele docenten en assistenten die hoorcollege en werkcollege geven, die je vragen beantwoorden, je begeleiden, of die je opdrachten nakijken. We zijn er allemaal op gefocust om iedereen verder te helpen bij het leren. Geef het dus aan als je vastzit! Lukt het niet om de juiste hulp te vinden, mail dan gerust naar de docenten via <help@mprog.nl>.

### Website

Alle cursusmaterialen zullen via een website beschikbaar worden gesteld; bij aanvang van de cursus krijg je een linkje per mail! Er zal géén gebruik worden gemaakt van Blackboard of Canvas en onze cursussen zijn daar dan ook helemaal niet te vinden.

### Benodigdheden

1.  Om mee te doen met de minor heb je een laptop nodig. Zo'n beetje elke laptop met 8GB intern geheugen voldoet (4GB is soms ook wel goed, je kunt het gerust proberen maar koop zeker geen laptop met 4GB). Mac, Windows of Linux maakt niet uit.

2.  Je hoeft geen software op je laptop te installeren voor de start van de minor. Een webbrowser is voldoende.

3.  Je hoeft van tevoren geen boeken te bestellen.

In noodgevallen hebben wij laptops te leen die niet geweldig zijn, maar waar je een heel eind mee komt. Stuur gerust een mail als je laptop onverhoopt kapot gaat.

Op zoek naar een goede of goedkope laptop? Kijk dan eens bij de onderwijswinkel van [Apple](https://www.apple.com/nl-edu/shop) en log in bij [Surfspot](https://www.surfspot.nl/) voor een groot aanbod aan nieuwe en "opgeknapte" laptops.

Wil je een Mac kopen? Let dan op dat er een "M1"-chip in zit, dit zou er zeer duidelijk bij moeten staan. Alternatief is een verouderde Intel-chip maar zorg dan dat je flink minder betaalt dan voor de M1.

### Beperkingen

Heb je aanleg voor RSI of een fysieke, auditieve of visuele beperking? Overleg dan even zodat je je werkplek bij ons zo goed mogelijk kunt inrichten. We kunnen dat zonder problemen ondersteunen. Daarnaast zijn alle videocolleges ondertiteld en zijn er lecture notes beschikbaar.

### Programma aanpassen

Wil je toch nog aanpassingen doen in het minorprogramma waarvoor je bent ingeschreven? Stuur dan een bericht naar <help@mprog.nl>.

### Administratie

Mocht je vragen hebben over je inschrijving bij de UvA (bijvoorbeeld als bijvakker), neem dan contact op met de Student Service Desk, Roetersstraat 11, telefoon (020) 525 8080.

Voor bijvakkers: heb je je inschrijving helemaal geregeld, maar staat op Studielink niet dat je volledig ingeschreven bent bij de UvA? Stuur dan een screenshot van de status op Studielink naar <help@mprog.nl> en wij kijken wat we kunnen doen.

Heb je na het volgen van de minor vragen over de administratie van cijfers? Neem dan contact op met de servicedesk van onze faculteit via (020) 525 7100 of stuur een mail naar <mailto:servicedesk-esc-science@uva.nl>.

### Voorbereiding

Sommige studenten willen zich graag voorbereiden voor de minor, maar dat is niet de bedoeling! Wij gaan er vanuit dat je zonder ervaring binnenkomt en je laat "meevoeren" door onze videocolleges, opdrachten en toetsjes. Een leuke manier om toch nog wat te doen voordat we van start gaan, is het lezen van het essay "What is code," zoals bovenaan deze pagina gelinkt. Uit dit artikel kun je een indruk krijgen van allerlei verschillende aspecten van het programmeren.

### Groepsindeling

De groepsindeling voor de minor wordt door ons gedaan op basis van opgegeven ervaring en onze eigen ervaringen met studenten van bepaalde opleidingen. Daarnaast vinden we het belangrijk dat de mentorgroepen inclusief zijn, met toenadering en afwisselende samenwerking tussen alle deelnemers, dus we zijn terughoudend met het bij elkaar indelen van groepen studenten die al gewend zijn intens met elkaar samen te werken. Je kunt dus in normale omstandigheden geen voorkeur doorgeven.

### Ziekte

Doe je de minor fulltime en word je ziek? Dan helpen we je graag weer op de rails. Het is dan belangrijk dat je het direct meldt en ons op de hoogte houdt! Door het heftige programma is er weinig tijd om bij te komen, maar juist op zo'n moment kunnen we je bijstaan. We kijken dan of we voor jou ruimte kunnen maken om in te halen.

Meld je eventuele calamiteiten pas naderhand, ben je een tijd onbereikbaar? Dan wordt het steeds lastiger om nog een oplossing te vinden. We willen heel graag meedenken, dus geef ons zeker die kans. We doen het graag.

### Afwezigheid

Het is ook dit semester essentieel om rekening te houden met een paar dagen ziek zijn, dus om **andere** redenen een dag niet meedoen is over het algemeen niet de bedoeling. Heb je een bijzondere reden, neem dan contact op met de docenten en vraag advies!


<small>Copyright 2015–2021 Martijn Stegeman / UvA. Dit werk valt onder een [Creative Commons Naamsvermelding-GelijkDelen 4.0 Internationaal](http://creativecommons.org/licenses/by-sa/4.0/)-licentie.</small>
