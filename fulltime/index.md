# Welkom bij de Minor Programmeren!

*Versie: herfst 2020, fulltime*

De komende maanden gaan we hard aan de slag om jou te leren zelfstandig een website op te zetten en te bouwen, bijvoorbeeld met datavisualisaties voor je onderzoek, of een informatieve website voor je eigen bedrijf of onderzoeksgroep. Of misschien een webshop, waar je zelfgemaakte producten gaat verkopen, of misschien wel een website voor het verzamelen van onderzoeksgegevens onder grote groepen deelnemers. Het kan van alles zijn. We hebben er veel zin in!

Dit semester zal **geheel online** zijn. Dat betekent dat alle interacties met je mentor, je medestudenten en docenten via een videoverbinding of andere tools plaatsvinden. De minor lijkt verder gewoon erg op wat we altijd al aanboden: veel videocolleges, veel zelfwerkzaamheid, en een enorme hoeveelheid studentassistenten om alles in goede banen te leiden. Verschil is dat we niet meer aanwezig kunnen zijn in ons lab.

Toch hebben we ook wat aanpassingen gedaan. De mentorgroepen zijn kleiner, zodat je een clubje medestudenten hebt dat je goed kunt leren kennen. Bovendien zal er bijna dagelijks **samengewerkt** worden, met wisselende duo's en teams. Er zal dus veel interactie zijn!

Check straks ook nog even de [thuiswerktips](https://www.uva.nl/shared-content/studentensites/uva-studentensite/nl/az/thuisstuderen-tijdens-corona/thuisstuderen-tijdens-de-coronacrisis.html) van de UvA, die speciaal gericht zijn op de situatie waarin je langdurig vanuit huis moet werken.

In dit document vind je praktische informatie over de minor en over regels die wij belangrijk vinden. Let op: het gaat er bij ons soms nogal anders aan toe dan bij andere opleidingen.

<iframe style="width:100%; height: 280px;" src="https://player.vimeo.com/video/130987431?color=ff9933&title=0&byline=0&portrait=0" frameborder="0" webkitallowfullscreen mozallowfullscreen allowfullscreen></iframe>
<a href="http://www.bloomberg.com/graphics/2015-paul-ford-what-is-code/"><br>
Bron: <em>What is code?</em> van Paul Ford. Lees dat essay ter voorbereiding!</a>

Wat kun je verwachten komende tijd? Heel veel zelf programmeren, dat staat op nummer één. Daarnaast geven we je elke week weer kleine stukjes informatica om over na te denken, zodat je een goede basis in de theorie hebt. En ook heel belangrijk: begeleiding van ervaren programmeurs, studenten en docenten.

We hopen jullie allemaal te spreken in de eerste paar dagen van de minor, maar mocht je nu al even iets willen toelichten stuur dan gerust een mailtje naar <help@mprog.nl>. We nemen dan snel contact met je op.

> **Geen paniek!** In de komende tijd zul je merken dat bij de minor studenten rondlopen met méér en met minder ervaring. Dat is heel mooi, want dan kunnen we van elkaar leren, en bovendien hebben we opdrachten op niveau voor elk van deze studenten. Maar voel je niet geïntimideerd, dat is veel belangrijker. Iedereen komt hier om iets te leren, en je gaat heel ver komen, verder dan je misschien zou denken. Daarnaast is de aandacht van de staf vol gericht op studenten die nog geen ervaring hebben. Dat zijn onze belangrijkste studenten, die nog veel te leren hebben.

## Introductie

Op de eerste dag, maandag 31 augustus, komen we **online** bijeen om 9:00 voor het inleidende college. Zoals je misschien al weet, gebruiken we veel videomateriaal, en tijdens dit college tonen we de eerste fragmenten uit de colleges van Harvard en vertellen we hoe wij werken. Daarna ga je meteen aan de slag, dus zorg dat je een werkplek hebt en dat je laptop klaarstaat!

⚠︎ Een linkje voor de online-bijeenkomst ontvang je enkele dagen van tevoren per e-mail.

## Aanwezigheid

Zelfs met online onderwijs hebben we een aanwezigheidsplicht bij de fulltime-minor. Heel simpel: je bent **elke werkdag** tussen 9:00 en 17:00 uur bezig met programmeren. Dit geldt voor het hele semester, dus t/m vrijdag 29 januari. Plan dus geen vakantie tijdens de normale werkweken.

Natuurlijk is er gewoon ruimte voor een keer een trouwerij of doktersbezoek, maar niet gegarandeerd voor tentamens van andere vakken (we kunnen daar niet altijd omheen plannen). Kun je de aanwezigheid zoals hier benoemd niet volbrengen? Dan moet je switchen naar de parttime-minor! Neem dan nu al contact op met <help@mprog.nl>.

Er is dit semester in ieder geval een **kerstvakantie**, namelijk van 19 december t/m 3 januari. Er is bij de UvA géén herfstvakantie gepland (we zijn nog aan het kijken of we hier iets aan kunnen doen).

## Wat ga je doen?

Als je de hele minor gaat volgen, dan zul je drie fases doorlopen, die we hier beschrijven.

### Fase 1: Programmeren

Onze eerste vakken zijn **Programmeren 1** en **Programmeren 2**. Daar ga je vanaf het allereerste begin leren programmeren in een hele reeks talen, zoals Scratch, C en Python. De essentie van deze vakken is ontzettend veel oefenen met kleinere opdrachten om zo goed te begrijpen hoe alles in elkaar zit. Elke week leren we je weer een paar nieuwe mogelijkheden, en elke week begrijp je beter hoe het werkt. Toch kunnen deze vakken ook wel frustrerend zijn, bijvoorbeeld als er iets totaal niet werkt terwijl je toch zeker wist dat... Daarom vinden we het belangrijk dat je een groot deel van de tijd bij ons in het lab besteedt, zodat we je één van de belangrijkste dingen kunnen leren: zelf systematisch zulke problemen overwinnen.

We hebben voor Programmeren 1 en 2 een heel programma samengesteld met diverse activiteiten die allemaal samenhangen. Alle onderdelen moeten daarom ook op volgorde gedaan worden! Om een indruk te krijgen van wat je zoal doet:

- Voorbereiding: videocollege (van Harvard)
- Oefening: basisboek met veel kleine haalbare "sommen"
- Oefening: typische programmeerproblemen uitpluizen en leren herkennen
- Werkgroep: met je medestudenten en mentor kennismaken en uitwisselen
- Opdrachten: oefenen met probleemoplossen in uitdagende opdrachten

### Fase 2: Verdieping en toepassingen

De toepassingskant krijg je bij **Programmeerplatform**, waar we volop de... *platforms* induiken. Om snel een mooi product te maken is het natuurlijk handig om onderdelen te hergebruiken. Frameworks om websites te bouwen geven je een heleboel van die onderdelen cadeau. Maar toch is er elke paar jaar wel weer een nieuw platform beschikbaar om nieuwe soorten applicaties te ontwikkelen. We leren je goed begrijpen hoe dat soort platforms in elkaar zit en hoe je later zelf weer nieuwe aan kunt leren.

Dan is er het **Programmeerproject**. Daar ga je een heel eigen idee voor een web app verzinnen, uitwerken, en implementeren. We begeleiden je procesmatig, maar je bent al zo ver gevorderd, dat je zelf grotendeels weet hoe je dingen moet uitzoeken die je nog niet kan, maar wel nodig hebt om je plan tot een goed einde te brengen. Natuurlijk sluiten we, vlak voor de kerst, af met een epic demonstratie van alle games, apps en visualisaties!

### Fase 3: Project

Nu je kunt programmeren gaan we je verder helpen je theoretisch te ontwikkelen. Dat gebeurt bij het vak **Programmeertheorie**, waar je met een team van 3 studenten aan één groot project werkt en elke week nieuwe, betere algoritmes gaat uitproberen. Een pittig einde van de minor, maar ook een kans om lekker experimenteel te leren en een kijkje in de keuken van de informatica te krijgen. Dit vak sluit formeel af met een middag waarop elk team hun nieuwe inzichten presenteert.

## Verwachtingen

Hier proberen we een overzicht te geven van de belangrijkste verwachtingen die we van jou hebben, maar ook van wat je van ons kunt verwachten.

### Wat we van jou verwachten

Je hebt géén voorkennis nodig. Er zijn altijd studenten die al eens geprogrammeerd hebben, en die hebben het in het begin natuurlijk iets makkelijker, maar ons programma is ingericht op volledig onervaren studenten, en die krijgen verreweg de meeste aandacht.

Je belangrijkste activiteit is héél veel programmeren, en we verwachten dus ook dat je dit doet. Leren programmeren kost heel veel tijd, en je zult waarschijnlijk meer uren maken dan je gewend bent van andere vakken. Maar zonder deze oefening kom je niet vooruit!

Om de frustratie te beperken, en om te kunnen zien dat jij je eigen werk doet, willen we dat je de tijd ervoor reserveert en laat zien dat je actief bezig bent. Dit is geen minor om alles in je eentje gaan zitten doen, dus veel contact met medestudenten en assistenten is essentieel.

Nu je toch zoveel met de vakken bezig bent, vinden we het ook heel belangrijk dat je openstaat voor vragen van je medestudenten en zelf regelmatig de mensen in je mentorgroep om hulp vraagt. Natuurlijk is het niet de bedoeling om elkaar de hele opdracht voor te zeggen, maar als je veel discussieert over de opdracht en je ideeën voor oplossingen, dan help je elkaar enorm verder!

We vragen van jou een actieve bemoeienis met je eigen voortgang. Zorg dat je goed bijhoudt waar je staat en wat je nog moet doen, en neem bij vragen en problemen meteen contact op. Je mentor is je eerste aanspreekpunt, en de docenten bereik je via <help@mprog.nl>.

Om het allemaal een beetje soepel te laten verlopen verwachten we dat je alle mededelingen op de websites én alle mededelingen in je e-mail goed bijhoudt. Dat je dit document aan het lezen bent is al een goed begin!

### Wat je van ons mag verwachten

Omdat we vragen dat jij doorlopend met het vak bezig bent, willen we ook dat dat zin heeft. Natuurlijk is het essentieel dat je met je medestudenten discussieert en overlegt over de opdrachten en de stof, maar je mag ook verwachten dat wij voor jou beschikbaar zijn en je terzijde staan. Zeker in het begin zijn er dus vrijwel continu assistenten aanwezig om je nét even die drempel over te helpen of een moeilijke vraag door te spreken.

We verwachten van jou een actieve houding, maar zeker in de inleidende vakken is het fijn als je een persoonlijk aanspreekpunt hebt. Daarom is er voor jou een mentor, die bijhoudt hoe het met je gaat, je opdrachten nakijkt en werkgroepen organiseert. Daarnaast zijn er zeer ervaren assistenten en docenten, die je bijstaan op het moment dat je er echt even niet meer uitkomt.

Om goed te leren van je eigen "fouten", mag je van ons verwachten dat je genoeg feedback krijgt. We kijken je werk elke week na en geven je dan ideeën om het beter te doen. Krijg je niet genoeg feedback, of wil je meer horen over een specifiek onderwerp? Gewoon vragen!

## Praktische zaken

### E-mail

Wij sturen veel mededelingen per e-mail rond. Als je een adres van Hotmail/Outlook hebt, dan is de kans heel groot dat sommige van de mededelingen in je SPAM terecht komen. Je moet er zelf voor zorgdragen dat je deze e-mails niet mist. De beste remedie is om de mails consequent als "niet spam" te markeren. De ervaring leert dat Outlook hier na een tijdje naar luistert.

### Roosters

In beginsel is het rooster vrij eenvoudig: elke werkdag van 9 tot 17 uur practicum, waarbij je aan programmeeropdrachten werkt met assistentie van ons team. 's Ochtends zijn er activiteiten met je team en 's middags is er altijd mogelijkheid om assistentie te krijgen. De grote deadlines vallen meestal op donderdag maar zullen je de hele week flink bezig houden. Daarnaast zijn er diverse activiteiten per groep, die meestal niet in het rooster staan. Check dus vooral de studiewijzer per vak en hou mededelingen in de gaten.

Op dit moment zijn er geen tentamens ingepland omdat het te lastig is deze op de universiteit te organiseren. Mocht dit echt nog nodig zijn dan laten we het minimaal 30 dagen van tevoren weten. Vanaf half november zijn er sowieso geen tentamens meer, omdat in de tweede helft van de minor wordt gewerkt met grote zelfontworpen programmeeropdrachten.

### Tools

Voor het programmeren en communiceren gebruiken we een heleboel verschillende tools, waarmee je in de eerste weken kennis maakt. Voor de eerste dag hoef je niks te regelen, als je maar naar het videocollege komt. Je krijgt nog een link per e-mail.

### Webcams en werkplek

Het gebruik van een webcam is verplicht tijdens bijeenkomsten met je mentor en mentorgroep (ca. 10 studenten). Alleen zo kunnen we een prettige omgeving bouwen voor online onderwijs. Zorg dus dat je een werkplek voor je zelf inricht waar je goed kunt programmeren, maar ook goed kunt videobellen. Is dit niet te doen voor jou? Neem dan nu al contact op per e-mail. Dan kijken we of we voor jou een oplossing kunnen verzinnen.

### Medewerkers

Jouw vaste aanspreekpunt is je mentor. Daarnaast zijn er vele docenten en assistenten die hoorcollege en werkcollege geven, die je vragen beantwoorden, je begeleiden, of die je opdrachten nakijken. We zijn er allemaal op gefocust om iedereen verder te helpen bij het leren. Geef het dus aan als je vastzit! Lukt het niet om de juiste hulp te vinden, mail dan gerust naar de docenten via <help@mprog.nl>.

### Website

Alle cursusmaterialen zullen via een website beschikbaar worden gesteld; bij aanvang van de cursus krijg je een linkje per mail! Er zal géén gebruik worden gemaakt van Blackboard of Canvas en onze cursussen zijn daar dan ook helemaal niet te vinden.

### Benodigdheden

1.  Om mee te doen met de minor heb je een laptop nodig. Zo'n beetje elke laptop met 8GB intern geheugen voldoet (4GB is soms ook wel goed, maar voor latere vakken misschien niet meer). Mac, Windows of Linux maakt niet uit.

2.  Je hoeft geen software op je laptop te installeren voor de start van de minor. Een webbrowser is voldoende.

3.  Je hoeft van tevoren geen boeken te bestellen.

### Programma aanpassen

Wil je toch nog aanpassingen doen in het minorprogramma waarvoor je bent ingeschreven? Stuur dan een bericht naar <help@mprog.nl>.

### Administratie

Mocht je vragen hebben over je inschrijving bij de UvA (bijvoorbeeld als bijvakker), neem dan contact op met de Student Service Desk, Roetersstraat 11, telefoon (020) 525 8080.

Voor bijvakkers: heb je je inschrijving helemaal geregeld, maar staat op Studielink niet dat je volledig ingeschreven bent bij de UvA? Stuur dan een screenshot van de status op Studielink naar <help@mprog.nl> en wij kijken wat we kunnen doen.

Heb je na het volgen van de minor vragen over de administratie van cijfers? Neem dan contact op met de servicedesk van onze faculteit via (020) 525 7100 of stuur een [mail](servicedesk-esc-science@uva.nl).

### Voorbereiding

Sommige studenten willen zich graag voorbereiden voor de minor, maar dat is niet de bedoeling! Wij gaan er vanuit dat je zonder ervaring binnenkomt en je laat "meevoeren" door onze videocolleges, opdrachten en toetsjes. Een leuke manier om toch nog wat te doen voordat we van start gaan, is het lezen van het essay "What is code," zoals bovenaan deze pagina gelinkt. Uit dit artikel kun je een indruk krijgen van allerlei verschillende aspecten van het programmeren.

### Groepsindeling

De groepsindeling voor de minor wordt door ons gedaan op basis van opgegeven ervaring en onze eigen ervaringen met studenten van bepaalde opleidingen. Daarnaast vinden we het belangrijk dat de mentorgroepen inclusief zijn, met toenadering en afwisselende samenwerking tussen alle deelnemers, dus we zijn zeer terughoudend met het bij elkaar indelen van groepen studenten die al gewend zijn intens met elkaar samen te werken.

### Afwezigheid

Het is zeker dit semester essentieel om rekening te houden met een paar dagen ziek zijn, dus om andere redenen een dag niet meedoen is over het algemeen niet de bedoeling. Is het toch noodzakelijk, dan bespreek je dit met je mentor, die het bespreekt met de docenten (stuur dus nu nog geen bericht hierover, omdat nog niet bekend is wie je mentor zal zijn). Daarbij maak je minimaal de afspraak dat je vooruit gaat werken zodat je je aan de deadlines houdt.

### Ziekte

Doe je de minor fulltime en word je ziek? Dan helpen we je graag weer op de rails. Het is dan belangrijk dat je het direct meldt en ons op de hoogte houdt! Door het heftige programma is er weinig tijd om bij te komen, maar juist op zo'n moment kunnen we je bijstaan. We kijken dan of we voor jou ruimte kunnen maken om in te halen.

Meld je eventuele calamiteiten pas naderhand, ben je een tijd onbereikbaar? Dan wordt het steeds lastiger om nog een oplossing te vinden. We willen heel graag meedenken, dus geef ons zeker die kans. We doen het graag.


<small>Copyright 2015–2020 Martijn Stegeman. Dit werk valt onder een [Creative Commons Naamsvermelding-GelijkDelen 4.0 Internationaal](http://creativecommons.org/licenses/by-sa/4.0/)-licentie.</small>
