# Welkom bij de Minor Programmeren!

*Versie: lente 2021, parttime*

Welkom! De komende tijd gaan we hard aan de slag om jou te leren programma's te schrijven en webapplicaties te ontwerpen. We hebben er veel zin in!

Dit semester zal **geheel online** zijn. Dat betekent dat alle interacties met je mentor, je medestudenten en docenten via een videoverbinding of andere tools plaatsvinden. De minor lijkt verder erg op wat we een jaar geleden aanboden: veel videocolleges, veel zelfwerkzaamheid, en een enorme hoeveelheid studentassistenten om alles in goede banen te leiden. Verschil is dat we niet meer aanwezig kunnen zijn in ons lab, en dat de mentorgroepen kleiner zijn, zodat je een team hebt dat je goed kunt leren kennen.

In dit document vind je praktische informatie over de minor en over regels die wij belangrijk vinden. Let op: het gaat er bij ons soms nogal anders aan toe dan bij andere opleidingen.

<iframe style="width:100%; height: 280px;" src="https://player.vimeo.com/video/130987431?color=ff9933&title=0&byline=0&portrait=0" frameborder="0" webkitallowfullscreen mozallowfullscreen allowfullscreen></iframe>
<a href="http://www.bloomberg.com/graphics/2015-paul-ford-what-is-code/"><br>
Bron: <em>What is code?</em> van Paul Ford. Lees dat essay!</a>

Wat kun je verwachten komende tijd? Heel veel zelf programmeren, dat staat op nummer één. Daarnaast geven we je elke week weer kleine stukjes informatica om over na te denken, zodat je een goede basis in de theorie hebt. En ook heel belangrijk: begeleiding van ervaren programmeurs, studenten en docenten.

We hopen jullie allemaal te spreken in de eerste weken van de minor, maar mocht je nu al even iets willen toelichten stuur dan gerust een mailtje naar <help@mprog.nl>. We nemen dan snel contact met je op.

> **Geen paniek!** In de komende tijd zul je merken dat bij de minor studenten rondlopen met méér en met minder ervaring. Dat is heel mooi, want dan kunnen we van elkaar leren, en bovendien hebben we opdrachten op niveau voor elk van deze studenten. Maar voel je niet geïntimideerd, dat is veel belangrijker. Iedereen komt hier om iets te leren, en je gaat heel ver komen, verder dan je misschien zou denken. Daarnaast is de aandacht van de staf vol gericht op studenten die nog geen ervaring hebben. Dat zijn onze belangrijkste studenten, die nog veel te leren hebben.

## Introductie

⚠︎ Een linkje voor de online-bijeenkomst ontvang je enkele dagen van tevoren per e-mail.

Op de eerste dag, maandag 31 augustus, komen we **online** bijeen vanaf 9:00 voor het inleidende college. Zoals je misschien al weet, gebruiken we veel videomateriaal, en tijdens dit college tonen we de eerste fragmenten uit de colleges van Harvard en vertellen we hoe wij werken. Daarna ga je meteen aan de slag, dus zorg dat je een werkplek hebt en dat je laptop klaarstaat!

Lukt het niet om hier bij te zijn? Dan vind je alle belangrijke informatie gewoon in de studiewijzer van Programmeren 1, je eerste vak. Na afloop sturen we alle informatie rond.

## Aanwezigheid

Zelfs met online onderwijs hebben we een aanwezigheidsplicht voor de werkgroepen, en de verwachting dat je een minimaal aantal uren "aanwezig" bent in ons online klaslokaal met videoverbinding. Plan dus geen vakantie tijdens de normale werkweken.

In het tweede semester kun je in ieder geval wel rekenen op de volgende vrije dagen:

- 1 t/m 7 februari, de eerste week van het semester, starten wij nog niet
- 29 maart t/m 5 april is vrij, inclusief de tweede paasdag
- 3 t/m 9 mei is voor de hele UvA een vrije week

Let op: onder andere Koningsdag valt niet in de bovengenoemde weken. Natuurlijk is er op dergelijke feestdagen niets geroosterd, maar hou er rekening mee dat je rondom die dagen wel deadlines kunt hebben.

## Wat ga je doen?

Als je de hele minor gaat volgen, dan zul je drie fases doorlopen, die we hier beschrijven. Je hoeft niet alle onderdelen te doen, als je maar wel de volgorde aanhoudt!

### Fase 1: Programmeren

Onze eerste vakken zijn **Programmeren 1** en **Programmeren 2**. Daar ga je vanaf het allereerste begin leren programmeren in een hele reeks talen, zoals Scratch, C en Python. De essentie van deze vakken is ontzettend veel oefenen met kleinere opdrachten om zo goed te begrijpen hoe alles in elkaar zit. Elke week leren we je weer een paar nieuwe mogelijkheden, en elke week begrijp je beter hoe het werkt. Toch kunnen deze vakken ook wel frustrerend zijn, bijvoorbeeld als er iets totaal niet werkt terwijl je toch zeker wist dat... Daarom vinden we het belangrijk dat je een groot deel van de tijd bij ons in het lab besteedt, zodat we je één van de belangrijkste dingen kunnen leren: zelf systematisch zulke problemen overwinnen.

We hebben voor Programmeren 1 en 2 een heel programma samengesteld met diverse activiteiten die allemaal samenhangen. Alle onderdelen moeten daarom ook op volgorde gedaan worden! Om een indruk te krijgen van wat je zoal doet:

- Voorbereiding: videocollege (van Harvard)
- Oefening: basisboek met veel kleine haalbare "sommen"
- Oefening: typische programmeerproblemen uitpluizen en leren herkennen
- Werkgroep: met je medestudenten en assistent kennis maken en uitwisselen
- Opdrachten: oefenen met probleemoplossen in uitdagende opdrachten

### Fase 2: Verdieping en toepassingen

De toepassingskant krijg je bij **Programmeerplatform**, waar we volop de... *platforms* induiken. Om snel een mooi product te maken is het natuurlijk handig om onderdelen te hergebruiken. Frameworks om websites te bouwen geven je een heleboel van die onderdelen cadeau. Maar toch is er elke paar jaar wel weer een nieuw platform beschikbaar om nieuwe soorten applicaties te ontwikkelen. We leren je goed begrijpen hoe dat soort platforms in elkaar zit en hoe je later zelf weer nieuwe aan kunt leren.

Dan is er het **Programmeerproject**. Daar ga je een heel eigen idee voor een web app verzinnen, uitwerken, en implementeren. We begeleiden je procesmatig, maar je bent al zo ver gevorderd, dat je zelf grotendeels weet hoe je dingen moet uitzoeken die je nog niet kan, maar wel nodig hebt om je plan tot een goed einde te brengen. Natuurlijk sluiten we, vlak voor de kerst, af met een epic demonstratie van alle games, apps en visualisaties!

### Fase 3: Project

Nu je kunt programmeren gaan we je verder helpen je theoretisch te ontwikkelen. Dat gebeurt bij het vak **Programmeertheorie**, waar je met een team van 3 studenten aan één groot project werkt en elke week nieuwe, betere algoritmes gaat uitproberen. Een pittig einde van de minor, maar ook een kans om lekker experimenteel te leren en een kijkje in de keuken van de informatica te krijgen. Dit vak sluit formeel af met een middag waarop elk team hun nieuwe inzichten presenteert. (Dit vak is overigens op dit moment alleen fulltime te volgen.)

## Verwachtingen

Hier proberen we een overzicht te geven van de belangrijkste verwachtingen die we van jou hebben, maar ook van wat je van ons kunt verwachten.

### Wat we van jou verwachten

Je hebt géén voorkennis nodig. Er zijn altijd studenten die al eens geprogrammeerd hebben, en die hebben het in het begin natuurlijk iets makkelijker, maar ons programma is ingericht op volledig onervaren studenten, en die krijgen verreweg de meeste aandacht.

Je belangrijkste activiteit is héél veel programmeren, en we verwachten dus ook dat je dit doet. Leren programmeren kost heel veel tijd, en je zult waarschijnlijk meer uren maken dan je gewend bent van andere vakken. Maar zonder deze oefening kom je niet vooruit!

Om de frustratie te beperken, en om te kunnen zien dat jij je eigen werk doet, willen we dat je samenwerkt met studenten uit je mentorgroep. Daarnaast is het belangrijk om regelmatig vragen te stellen, via ons online forum of via videoverbinding met een assistent.

Nu je toch zoveel aanwezig bent, vinden we het ook heel belangrijk dat je openstaat voor vragen van je medestudenten en zelf regelmatig de mensen om je heen om hulp vraagt. Natuurlijk is het niet de bedoeling om elkaar de hele opdracht voor te zeggen, maar als je veel discussieert over de opdracht en je ideeën voor oplossingen, dan help je elkaar enorm verder!

We vragen van jou een actieve bemoeienis met je eigen voortgang. Zorg dat je goed bijhoudt waar je staat en wat je nog moet doen, en neem bij vragen en problemen meteen contact op. Je mentor is je eerste aanspreekpunt, en de docenten bereik je via <help@mprog.nl>.

Om het allemaal een beetje soepel te laten verlopen verwachten we dat je alle mededelingen op de websites én alle mededelingen in je e-mail goed bijhoudt. Dat je dit document aan het lezen bent is al een goed begin!

### Wat je van ons mag verwachten

Omdat we vragen dat jij veel met het vak bezig bent, willen we ook dat dat zin heeft. Natuurlijk is het essentieel dat je met je medestudenten discussieert en overlegt over de opdrachten en de stof, maar je mag ook verwachten dat wij regelmatig beschikbaar zijn en je terzijde staan. Kun je ons niet vinden? Stuur een mail!

We verwachten van jou een actieve houding, maar zeker in de inleidende vakken is het fijn als je een persoonlijk aanspreekpunt hebt. Daarom is er voor jou een mentor, die bijhoudt hoe het met je gaat, je opdrachten nakijkt en werkgroepen organiseert. Daarnaast zijn er zeer ervaren assistenten en docenten, die je bijstaan op het moment dat je er echt even niet meer uitkomt.

Om goed te leren van je eigen "fouten", mag je van ons verwachten dat je genoeg feedback krijgt. We kijken je werk elke week na en geven je dan ideeën om het beter te doen. Krijg je niet genoeg feedback, of wil je meer horen over een specifiek onderwerp? Gewoon vragen!

## Praktische zaken

### E-mail

Wij sturen veel mededelingen per e-mail rond. Als je een adres van Hotmail/Outlook hebt, dan is de kans heel groot dat sommige van de mededelingen in je SPAM terecht komen. Je moet er zelf voor zorgdragen dat je deze e-mails niet mist. De beste remedie is om de mails consequent als "niet spam" te markeren. De ervaring leert dat Outlook hier na een tijdje naar luistert.

### Roosters

Je moet zelf een goed werkschema vinden voor het maken van de opdrachten en het kijken van de videocolleges. Daarnaast heb je altijd toegang tot ons forum, waar medestudenten en assistenten je vragen kunnen beantwoorden. Bovendien is er dagelijks tussen 13 en 17 uur hulp beschikbaar via video, voor de vragen die je niet zo makkelijk op het forum kunt stellen.

Daarnaast moet je een werkgroep kiezen, met een vaste mentor, die je elke week bijwoont. Ook daarvoor zijn diverse opties. In principe ga je wekelijks naar dezelfde werkgroep, met de zelfde mentor, die dan ook je opdrachten nakijkt en van feedback voorziet!

⚠︎ Je krijgt per e-mail nog een verzoek om aan te geven in welke werkgroep je ingedeeld kan worden. Dit verzoek komt pas vlak voor de start, maar er zullen diverse opties zijn, dus het moet lukken om iets te kiezen.

### Tools

Voor het programmeren en communiceren gebruiken we een heleboel verschillende tools, waarmee je in de eerste weken kennis maakt. Voor de eerste dag hoef je niks te regelen, als je maar naar het videocollege komt. Je krijgt nog een link per e-mail.

### Webcams en werkplek

Het gebruik van een webcam is **verplicht** tijdens bijeenkomsten met je mentor en mentorgroep (ca. 10 studenten) en bij het 1-op-1 assisteren. Alleen zo kunnen we een prettige omgeving bouwen voor online onderwijs. Zorg dus dat je een werkplek voor je zelf inricht waar je goed kunt programmeren, maar ook goed kunt videobellen. Is dit niet te doen voor jou? Neem dan nu al contact op per e-mail. Dan kijken we of we voor jou een oplossing kunnen verzinnen. Overigens, bij grotere bijeenkomsten is de webcam niet verplicht.

### Tentamens

Op dit moment zijn er geen tentamens ingepland omdat het te lastig is deze op de universiteit te organiseren. Mocht dit echt nog nodig zijn dan laten we het minimaal 30 dagen van tevoren weten. Na de introductievakken zijn er sowieso geen tentamens meer, omdat in de tweede helft van de minor wordt gewerkt met grote zelfontworpen programmeeropdrachten.

### Team

Jouw vaste aanspreekpunt is je mentor. Daarnaast zijn er vele docenten en assistenten die hoorcollege en werkcollege geven, die je begeleiden in het lab of die je opdrachten nakijken. Probeer ons te leren kennen (wij proberen ook jou te leren kennen).

### Website

Alle cursusmaterialen zullen via een website beschikbaar worden gesteld; bij aanvang van de cursus krijg je een linkje! Er zal géén gebruik worden gemaakt van Blackboard of Canvas, dus het heeft ook geen zin om onze cursussen in die omgeving op te zoeken.

### Voorbereiding

Sommige studenten willen zich graag voorbereiden voor de minor, maar dat is niet de bedoeling. Wij gaan er vanuit dat je zonder ervaring binnenkomt en je laat "meevoeren" door onze videocolleges, opdrachten en toetsjes. Een leuke manier om toch nog wat te doen, is het lezen van het essay "What is code," zoals bovenaan deze pagina gelinkt. Dit is een algemene inleiding in allerlei aspecten van het programmeren en software bouwen in bedrijven.

### Benodigdheden

1.  Om mee te doen met de minor heb je een laptop nodig. Zo'n beetje elke laptop met 8GB intern geheugen voldoet (4GB is soms ook wel goed, maar voor latere vakken misschien niet meer). Mac, Windows of Linux maakt niet uit.

2.  Je hoeft geen software op je laptop te installeren voor de start van de minor. Een webbrowser is voldoende.

3.  Je hoeft van tevoren geen boeken te bestellen.

### Programma aanpassen

Wil je toch nog aanpassingen doen in het minorprogramma waarvoor je bent ingeschreven? Stuur dan een bericht naar <help@mprog.nl>.

### Administratie

Mocht je vragen hebben over je inschrijving bij de UvA (bijvoorbeeld als bijvakker), neem dan contact op met de Student Service Desk, Roetersstraat 11, telefoon (020) 525 8080.

Voor bijvakkers: heb je je inschrijving helemaal geregeld, maar staat op Studielink niet dat je volledig ingeschreven bent bij de UvA? Stuur dan een screenshot van de status op Studielink naar <help@mprog.nl> en wij kijken wat we kunnen doen.

Heb je na het volgen van de minor vragen over de administratie van cijfers? Neem dan contact op met de servicedesk van onze faculteit via (020) 525 7100 of stuur een [mail](servicedesk-esc-science@uva.nl).

## FAQ

Heb je nog een vraag? Stuur ons een e-mail. Binnenkort verschijnen hier dan meer vragen en antwoorden zoals die gesteld zijn.

### Afwezigheid

Het is zeker dit semester essentieel om rekening te houden met een paar dagen ziek zijn, dus om andere redenen een dag niet meedoen is niet de bedoeling. Is het toch noodzakelijk, dan bespreek je dit met je mentor, die er een notitie van maakt (stuur dus nu nog geen bericht hierover, omdat nog niet bekend is wie je mentor zal zijn). Daarbij maak je minimaal de afspraak dat je vooruit gaat werken, en niet achteraf inhalen.

### Ziekte

Ben je ziek geweest? Dan helpen we je graag weer op de rails! Het is dan belangrijk dat je het direct meldt en ons op de hoogte houdt. Misschien moet je je planning aanpassen.

Meld je eventuele calamiteiten pas naderhand, ben je een tijd onbereikbaar? Dan wordt het steeds lastiger om nog een oplossing te vinden. We willen heel graag meedenken, dus geef ons zeker die kans. We doen het graag.


<small>Copyright 2015–2020 Martijn Stegeman. Dit werk valt onder een [Creative Commons Naamsvermelding-GelijkDelen 4.0 Internationaal](http://creativecommons.org/licenses/by-sa/4.0/)-licentie.</small>
