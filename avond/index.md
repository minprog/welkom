# Welkom bij de avondcursus!

*Versie: 2018--2019*

Welkom! De komende maanden gaan we hard aan de slag om jou te leren programmeren—en ondertussen allerlei aspecten van de informatica toe te lichten. We hebben er veel zin in!

In dit document vind je praktische informatie over de cursus en over regels die wij belangrijk vinden. Let op: het gaat er bij ons soms anders aan toe dan bij andere opleidingen.

<iframe style="width:100%; height: 280px;" src="https://player.vimeo.com/video/130987431?color=ff9933&title=0&byline=0&portrait=0" frameborder="0" webkitallowfullscreen mozallowfullscreen allowfullscreen></iframe>
<a href="http://www.bloomberg.com/graphics/2015-paul-ford-what-is-code/"><br>
Bron: <em>What is code?</em> van Paul Ford. Lees dat essay!</a>

Wat kun je verwachten komende tijd? Heel veel zelf programmeren, dat staat op nummer één. Daarnaast geven we je elke week weer kleine stukjes informatica om over na te denken, zodat je een goede basis in de theorie hebt. En ook heel belangrijk: begeleiding van ervaren programmeurs, studenten en docenten.

We hopen je snel te spreken, maar mocht je nu al even iets willen toelichten stuur dan gerust een mailtje naar <help@mprog.nl>. We nemen dan snel contact met je op.

## Wat ga je doen?

Je gaat vanaf het allereerste begin leren programmeren in een hele reeks talen, zoals Scratch, C en Python. De essentie is ontzettend veel oefenen met kleinere opdrachten om zo goed te begrijpen hoe alles in elkaar zit. Elke week leren we je weer een paar nieuwe mogelijkheden, en elke week begrijp je beter hoe het werkt. Toch kunnen deze vakken ook wel frustrerend zijn, bijvoorbeeld als er iets totaal niet werkt terwijl je toch zeker wist dat... Daarom vinden we het belangrijk dat je regelmatig tijd bij ons in het lab besteedt, zodat we je één van de belangrijkste dingen kunnen leren: zelf systematisch zulke problemen overwinnen.

## Activiteiten

We hebben voor Programmeren 1 en 2 een heel programma samengesteld met diverse activiteiten die allemaal samenhangen. Alle onderdelen moeten daarom ook op volgorde gedaan worden!

- Voorbereiding: videocollege van Harvard
- Oefening: basisboek met veel kleine haalbare "sommen"
- Tussentoetsen: over de basisconcepten
- Oefening: typische programmeerproblemen uitpluizen en leren herkennen
- Opdrachten: oefenen met probleemoplossen in uitdagende opdrachten
- Tentamen: gemengde vragen over de verschillende onderdelen

## Verwachtingen

Hier proberen we een overzicht te geven van de belangrijkste verwachtingen die we van jou hebben, maar ook van wat je van ons kunt verwachten.

### Wat we van jou verwachten

Je hebt géén voorkennis nodig. Er zijn altijd studenten die al eens geprogrammeerd hebben, en die hebben het in het begin natuurlijk iets makkelijker, maar ons programma is ingericht op volledig onervaren studenten.

Je belangrijkste activiteit is héél veel programmeren, en we verwachten dus ook dat je dit doet. Leren programmeren kost heel veel tijd, en je zult waarschijnlijk meer uren maken dan je gewend bent van andere vakken. Maar zonder deze oefening kom je niet vooruit!

Tegelijk vinden we het belangrijk dat je openstaat voor vragen van je medestudenten en zelf regelmatig de mensen om je heen om hulp vraagt. Natuurlijk is het niet de bedoeling om elkaar de hele opdracht voor te zeggen, maar als je veel discussieert over de opdracht en je ideeën voor oplossingen, dan help je elkaar enorm verder!

We vragen van jou een actieve bemoeienis met je eigen voortgang. Zorg dat je goed bijhoudt waar je staat en wat je nog moet doen, en neem bij vragen en problemen meteen contact op. Kun je je assistent niet vinden? Stuur dan meteen een mail naar <help@mprog.nl>.

Om het allemaal een beetje soepel te laten verlopen verwachten we dat je alle mededelingen op de websites én alle mededelingen in je e-mail goed bijhoudt. Dat je dit document aan het lezen bent is al een goed begin!

### Wat je van ons mag verwachten

We verwachten van jou een actieve houding, maar het is ook fijn als je een persoonlijk aanspreekpunt hebt. Als student van de avondcursus krijg je een mentor, met wie je elke twee weken afspreekt. Deze mentor houdt bij hoe het met je gaat en kan je op extra studiematerialen wijzen.

Om goed te leren van je eigen "fouten", mag je daarnaast van ons verwachten dat je genoeg feedback krijgt. We kijken je werk na en geven je dan ideeën om het beter te doen. Krijg je niet genoeg feedback, of wil je meer horen over een specifiek onderwerp? Gewoon aan je mentor vragen!

## Praktische zaken

### Planning

De vakken Programmeren 1 en Programmeren 2 behelzen elk ongeveer een studielast van 160 uur. Bij de avondcursus kun je het tempo van de cursus aanpassen. Rond de start van het semester ontvang je van ons een uitnodiging om een eerste afspraak te maken waarbij je je planning opstelt.

Afhankelijk van het aantal uur dat je per week kunt reserveren, bepalen we samen wat een realistische einddatum is, en wat de deadlines moeten worden. Let wel op dat bij een inzet van minder dan 10 uur per week de slagingskans erg laag wordt.

### Roosters

Je kunt zelf indelen wanneer je komt; we staan in de eerste periode voor je klaar op maandag t/m vrijdag 9:00--17:00 uur en op dinsdag tot 20:00. Op andere momenten bereid je je voor met behulp van de videocolleges.

<div style="float:right; max-width: 150px; margin-left:2em; margin-bottom:2em;">
<img src="../fnwi.jpg" style="max-width:150px;"><br><small>Faculteit der Natuurwetenschappen, Wiskunde en Informatica, Science Park 904, Amsterdam</small>
</div>

### Locatie

Alle lessen vinden plaats in het Science Park in Amsterdam. Het hoofdgebouw aldaar heeft huisnummer 904, en onze vaste lokaal is A1.16 op de eerste verdieping.

### Toetsen

Onze programmeervakken bestaan uit een heleboel kleinere en grotere opdrachten. Met sommige opdrachten oefen je tot je de stof doorhebt, bij andere oefen je met probleemoplossen. Sommige tussentoetsen doe je bij ons op locatie. Er zijn wekelijks mogelijkheden om deze tussentoetsen te doen.

Programmeren 1 en 2 hebben elk een tentamen. Je kunt deelnemen aan de tentamens op de volgende data:

| vak            | datum                   |  
| -------------- | ----------------------- |  
| Programmeren 1 | ma 22 oktober om 17:00  |  
| Programmeren 1 | begin januari om 17:00  |  
| Programmeren 2 | ma 17 december om 17:00 |  
| Programmeren 2 | begin januari om 17:00  |  

Intekenen voor de tentamens is verplicht, en doe je normaal na afronding van je laatste opdracht. Hiervoor wordt een uitnodiging rondgestuurd!

Let op dat je het tentamen van Programmeren 1 gehaald moet hebben vóór je verder kunt met Programmeren 2, maar gezien de intensieve tussentoetsen mag dat geen probleem zijn.

### Website

Alle cursusmaterialen zullen via een website beschikbaar worden gesteld; bij aanvang van de cursus krijg je een linkje!

### Benodigdheden

Om mee te doen met de minor heb je een laptop nodig. Zo'n beetje elke laptop met 8GB intern geheugen voldoet (4GB is soms ook wel goed). Mac, Windows of Linux maakt niet uit. Dat je WiFi werkt is wel een vereiste! Heb je problemen met het instellen van je draadloos internet? Loop dan alvast een keer langs bij de bibliotheekbalie op de eerste verdieping van ons gebouw.

Wil je een goede korting op een Mac? Gebruik dan [deze link](http://www.apple.com/nl_edu_124399/shop) van Surfspot.

Je hebt geen boeken nodig.

### Administratie

Heb je vragen over de administratie van cijfers? Neem dan contact op met de servicedesk van onze faculteit via (020) 525 7100 of stuur een mail. Je kunt ook gewoon even langsgaan: de balie bevindt zich op de eerste verdieping van ons gebouw en is elke werkdag open tussen 9 en 17 uur.

Mocht je vragen hebben over je inschrijving bij de UvA (bijvoorbeeld als bijvakker), neem dan contact op met de Student Service Desk, Roetersstraat 11, telefoon (020) 525 8080.

Voor bijvakkers: heb je je inschrijving helemaal geregeld, maar ben je nog niet toegelaten volgens Studielink? Stuur dan een mail naar <help@mprog.nl> en wij zorgen dat dit snel gebeurt.

## FAQ

Heb je nog een vraag? Stuur ons een e-mail. Binnenkort verschijnen hier dan meer vragen en antwoorden zoals die gesteld zijn.

### Afwezigheid

Is het mogelijk afwezig te zijn bij het practicum? Ja, maar hou het beperkt zodat je een vaste regelmaat hebt. Ben je ziek geweest? Dan helpen we je graag weer op de rails! Het is dan belangrijk dat je het direct meldt en ons op de hoogte houdt. Misschien moet je je planning aanpassen.

### Opdrachten

Mag je opdrachten overslaan? Nee, om de vakken te halen moet je alle opdrachten en toetsen volledig en succesvol hebben afgerond. Het is wel mogelijk om je opdrachten of toetsen uit te stellen, maar let op dat je het tentamen pas mag maken als alles verder af is! Bespreek je plannen vooral gewoon met je mentor, die je daarover kan adviseren.

### Afronden

Kun je een certificaat krijgen voor de cursussen Programmeren 1 en 2? Ja, als je de vakken als contractonderwijs volgt krijg je bij het afronden een certificaat (vraag dit alsjeblieft bij ons per mail aan). Als je reguliere UvA-student bent, krijg je gewoon studiepunten.

<small>Copyright 2015–2018 Martijn Stegeman. Dit werk valt onder een [Creative Commons Naamsvermelding-GelijkDelen 4.0 Internationaal](http://creativecommons.org/licenses/by-sa/4.0/)-licentie.</small>
