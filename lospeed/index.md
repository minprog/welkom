# Welkom bij de Minor Programmeren!

*Versie: herfst 2018, lo-speed*

Welkom! De komende tijd gaan we hard aan de slag om jou te leren zelfstandig een programmeerproject op je te nemen, bijvoorbeeld om een app te maken of een interactieve datavisualisatie. We hebben er veel zin in!

In dit document vind je praktische informatie over de minor en over regels die wij belangrijk vinden. Let op: het gaat er bij ons soms nogal anders aan toe dan bij andere opleidingen.

<iframe style="width:100%; height: 280px;" src="https://player.vimeo.com/video/130987431?color=ff9933&title=0&byline=0&portrait=0" frameborder="0" webkitallowfullscreen mozallowfullscreen allowfullscreen></iframe>
<a href="http://www.bloomberg.com/graphics/2015-paul-ford-what-is-code/"><br>
Bron: <em>What is code?</em> van Paul Ford. Lees dat essay!</a>

Wat kun je verwachten komende tijd? Heel veel zelf programmeren, dat staat op nummer één. Daarnaast geven we je elke week weer kleine stukjes informatica om over na te denken, zodat je een goede basis in de theorie hebt. En ook heel belangrijk: begeleiding van ervaren programmeurs, studenten en docenten.

We hopen jullie allemaal te spreken in de eerste paar dagen van de minor, maar mocht je nu al even iets willen toelichten stuur dan gerust een mailtje naar <help@mprog.nl>. We nemen dan snel contact met je op.

> **Geen paniek!** In de komende tijd zul je merken dat bij de minor studenten rondlopen met méér en met minder ervaring. Dat is heel mooi, want dan kunnen we van elkaar leren, en bovendien hebben we opdrachten op niveau voor elk van deze studenten. Maar voel je niet geïntimideerd, dat is veel belangrijker. Iedereen komt hier om iets te leren, en je gaat heel ver komen, verder dan je misschien zou denken.

## Wat ga je doen?

Als je de hele minor gaat volgen, dan zul je drie fases doorlopen, die we hier beschrijven. Je hoeft niet alle onderdelen te doen, als je maar wel de volgorde aanhoudt!

### Fase 1: Programmeren

Onze eerste vakken zijn **Programmeren 1** en **Programmeren 2**. Daar ga je vanaf het allereerste begin leren programmeren in een hele reeks talen, zoals Scratch, C en Python. De essentie van deze vakken is ontzettend veel oefenen met kleinere opdrachten om zo goed te begrijpen hoe alles in elkaar zit. Elke week leren we je weer een paar nieuwe mogelijkheden, en elke week begrijp je beter hoe het werkt. Toch kunnen deze vakken ook wel frustrerend zijn, bijvoorbeeld als er iets totaal niet werkt terwijl je toch zeker wist dat... Daarom vinden we het belangrijk dat je een groot deel van de tijd bij ons in het lab besteedt, zodat we je één van de belangrijkste dingen kunnen leren: zelf systematisch zulke problemen overwinnen.

We hebben voor Programmeren 1 en 2 een heel programma samengesteld met diverse activiteiten die allemaal samenhangen. Alle onderdelen moeten daarom ook op volgorde gedaan worden!

- Voorbereiding: videocollege van Harvard
- Oefening: basisboek met veel kleine haalbare "sommen"
- Tussentoetsen: over de basisconcepten
- Oefening: typische programmeerproblemen uitpluizen en leren herkennen
- Opdrachten: oefenen met problem solving in leuke, grotere opdrachten
- Tentamen: gemengde vragen over de verschillende onderdelen

### Fase 2: Verdieping en toepassingen

Nu je kunt programmeren gaan we je verder helpen om je theoretisch te ontwikkelen en om uitgebreid te kijken naar de richting die je op wil. Dat eerste gebeurt bij het vak **Programmeertheorie**, waar je met een groep aan één groot project werkt en elke week nieuwe, betere algoritmes gaat uitproberen.

De toepassingskant krijg je bij **Native App Studio** en **Data Processing** waar we volop de *platforms* induiken. Om snel een mooi product te maken is het natuurlijk handig om onderdelen te hergebruiken. Platforms zoals iOS of Android geven je een heleboel van die onderdelen cadeau. Tegelijkertijd is er elke paar jaar wel weer een nieuw platform beschikbaar om andere soorten applicaties te ontwikkelen. We leren je goed begrijpen hoe dat soort platforms in elkaar zit en hoe je later zelf weer nieuwe platforms aan kunt leren.

### Fase 3: Project

Het slot van de minor is het **Programmeerproject**. Daar ga je een heel eigen idee voor een app of visualisatie verzinnen, uitwerken, en implementeren. We begeleiden je procesmatig, maar je bent al zo ver gevorderd, dat je zelf grotendeels weet hoe je dingen moet uitzoeken die je nog niet kan, maar wel nodig hebt om je plan tot een goed einde te brengen. Natuurlijk sluiten we af met een epic demonstratie van alle games, apps en visualisaties - en nodig vooral vrienden en familie uit om mee te kijken!

## Verwachtingen

Hier proberen we een overzicht te geven van de belangrijkste verwachtingen die we van jou hebben, maar ook van wat je van ons kunt verwachten.

### Wat we van jou verwachten

Je hebt géén voorkennis nodig. Er zijn altijd studenten die al eens geprogrammeerd hebben, en die hebben het in het begin natuurlijk iets makkelijker, maar ons programma is ingericht op volledig onervaren studenten.

Je belangrijkste activiteit is héél veel programmeren, en we verwachten dus ook dat je dit doet. Leren programmeren kost heel veel tijd, en je zult waarschijnlijk meer uren maken dan je gewend bent van andere vakken. Maar zonder deze oefening kom je niet vooruit!

Om de frustratie te beperken, en om te kunnen zien dat jij je eigen werk doet, willen we dat je een behoorlijk aantal uren bij ons aanwezig bent, zodat je hulp kunt krijgen van onze assistenten zodra het nodig is.

> Voor parttime-studenten gaat het zo: je moet je 6 uur per week aanwezig zijn binnen de practicumtijden maandag t/m vrijdag 9--11 en 15--17 uur. Je kunt zelf kiezen hoe je de 6 uur indeelt, bijvoorbeeld afhankelijk van andere activiteiten.

Nu je toch zoveel aanwezig bent, vinden we het ook heel belangrijk dat je openstaat voor vragen van je medestudenten en zelf regelmatig de mensen om je heen om hulp vraagt. Natuurlijk is het niet de bedoeling om elkaar de hele opdracht voor te zeggen, maar als je veel discussieert over de opdracht en je ideeën voor oplossingen, dan help je elkaar enorm verder!

We vragen van jou een actieve bemoeienis met je eigen voortgang. Zorg dat je goed bijhoudt waar je staat en wat je nog moet doen, en neem bij vragen en problemen meteen contact op. Kun je je assistent niet vinden? Stuur dan meteen een mail naar <help@mprog.nl>.

Om het allemaal een beetje soepel te laten verlopen verwachten we dat je alle mededelingen op de websites én alle mededelingen in je e-mail goed bijhoudt. Dat je dit document aan het lezen bent is al een goed begin!

### Wat je van ons mag verwachten

Omdat we vragen dat jij aanwezig bent, willen we ook dat dat zin heeft. Natuurlijk is het essentieel dat je met je medestudenten discussieert en overlegt over de opdrachten en de stof, maar je mag ook verwachten dat wij regelmatig aanwezig zijn en je terzijde staan. Kun je ons niet vinden? Stuur een mail!

We verwachten van jou een actieve houding, maar zeker in de inleidende vakken is het fijn als je een persoonlijk aanspreekpunt hebt. Daarom krijg je een mentor, met wie je elke twee weken afspreekt. Deze mentor houdt bij hoe het met je gaat en kan je op extra studiematerialen wijzen.

Om goed te leren van je eigen "fouten", mag je van ons verwachten dat je genoeg feedback krijgt. We kijken je werk elke week na en geven je dan ideeën om het beter te doen. Krijg je niet genoeg feedback, of wil je meer horen over een specifiek onderwerp? Gewoon vragen!

## Praktische zaken

### Planning

De vakken Programmeren 1 en Programmeren 2 behelzen elk ongeveer een studielast van 160 uur. Rond de start van het semester ontvang je van ons een uitnodiging om een eerste afspraak te maken waarbij je je planning opstelt.

### Roosters

Je kunt zelf indelen wanneer je komt; we staan in de eerste periode voor je klaar op maandag t/m vrijdag 9--11 en 15--17 uur. Op andere momenten bereid je je voor met behulp van de videocolleges.

<div style="float:right; max-width: 150px; margin-left:2em; margin-bottom:2em;">
<img src="../fnwi.jpg" style="max-width:150px;"><br><small>Faculteit der Natuurwetenschappen, Wiskunde en Informatica, Science Park 904, Amsterdam</small>
</div>

### Locatie

Alle lessen vinden plaats in het Science Park in Amsterdam. Het hoofdgebouw aldaar heeft huisnummer 904, en onze vaste lokalen zijn A1.16 en A1.30 op de eerste verdieping. Bovendien kun je terecht op "het balkon", direct voor de lokalen.

### Toetsen

Programmeren 1 en 2 hebben elk een eindtentamen. Je kunt deelnemen aan de tentamens op de volgende data:

| vak            | type        | datum                   |  
| -------------- | ----------- | ----------------------- |  
| Programmeren 1 | tentamen    | ma 22 oktober om 17:00  |  
| Programmeren 1 | hertentamen | begin januari om 17:00  |  
| Programmeren 2 | tentamen    | ma 17 december om 17:00 |  
| Programmeren 2 | hertentamen | begin januari om 17:00  |  

Let op dat je het tentamen van Programmeren 1 gehaald moet hebben vóór je verder kunt met Programmeren 2, maar gezien de intensieve tussentoetsen mag dat geen probleem zijn. Ook Programmeren 2 moet je halen vóór je de vervolgvakken kunt starten.

### Team

Verdeeld over de vakken zijn er vele docenten en assistenten die hoorcollege en werkcollege geven, die je begeleiden in het lab of die je opdrachten nakijken. Probeer ons te leren kennen (wij proberen ook jou te leren kennen). Soms zijn we herkenbaar aan een t-shirt of nekkoord. Op onze website staan binnenkort weer up-to-date foto's van alle medewerkers!

### Website

Alle cursusmaterialen zullen via een website beschikbaar worden gesteld; bij aanvang van de cursus krijg je een linkje!

### Benodigdheden

Om mee te doen met de minor heb je een laptop nodig. Zo'n beetje elke laptop met 8GB intern geheugen voldoet (4GB is soms ook wel goed, maar voor latere vakken niet meer). Dat je WiFi werkt is wel een vereiste! Heb je problemen met het instellen van je draadloos internet? Loop dan alvast een keer langs bij de bibliotheekbalie op de eerste verdieping van ons gebouw.

Wil je een goede korting op een Mac? Gebruik dan [deze link](http://www.apple.com/nl_edu_124399/shop) van Surfspot.

Je hebt geen boeken nodig.

### Programma aanpassen

Wil je toch nog aanpassingen doen in het minorprogramma waarvoor je bent ingeschreven? Stuur dan nu een bericht naar <help@mprog.nl> of, als de cursus al begonnen is, neem contact op met je mentor.

### Administratie

Heb je vragen over de administratie van cijfers? Neem dan contact op met de servicedesk van onze faculteit via (020) 525 7100 of stuur een mail. Je kunt ook gewoon even langsgaan: de balie bevindt zich op de eerste verdieping van ons gebouw en is elke werkdag open tussen 9 en 17 uur.

Mocht je vragen hebben over je inschrijving bij de UvA (bijvoorbeeld als bijvakker), neem dan contact op met de Student Service Desk, Roetersstraat 11, telefoon (020) 525 8080.

Voor bijvakkers: heb je je inschrijving helemaal geregeld, maar ben je nog niet toegelaten? Stuur dan een mail naar <help@mprog.nl> en wij zorgen dat dit snel gebeurt.

## Adviezen

Studenten uit vorige edities hebben ons deze tips gestuurd om door te geven:

> "Deze minor is een enorm goede kickstarter als je ook maar een beetje interesse hebt in programmeren of zou willen weten hoe het is om te programmeren. Aan het einde van deze minor heb je de gereedschappen—en, misschien wel belangrijker—een manier van denken aangeleerd om verder te gaan met programmeren op je eigen kracht."

> "Onderschat niet hoeveel tijd het kost om te leren programmeren from scratch. Heb je al wat ervaring dan is dit vak goed te volgen, maar ik kan me voorstellen dat de werkdruk voor beginners erg hoog is."

> "Plan bewust een moment in dat je de video's gaat bekijken, anders ga je het overslaan en dat is niet goed voor je tempo bij de problem sets."

> "Vraag op tijd om hulp als er dingen zijn die je niet snapt of onduidelijk vind, want kleine probleempjes kunnen er voor zorgen dat je hele code niet (of foutief) werkt. Zorg dat je alle lectures van tevoren kijkt en de discipline opbrengt om de tijd er in te steken die ervoor wordt opgegeven en behandel eerst alle noodzakelijke punten voordat je je code 'opleukt' met extra functies."

> "Hou er rekening mee dat er veel tijd in kan gaan zitten en je soms echt moet doorzetten. Voor de rest laat je lekker verrassen."

> "Klamp zoveel mogelijk vast aan de studentassistenten als je iets niet snapt. Wees niet bang om te vragen, soms heb je net dat zetje nodig."

> "Oefening baart kunst. Bij Programmeren 1 & 2 was er echt een hele goede opbouw in de moeilijkheidsgraad van de programma's, waardoor je echt merkt dat je steeds in stappen verder komt."

## FAQ

Heb je nog een vraag? Stuur ons een e-mail. Binnenkort verschijnen hier dan meer vragen en antwoorden zoals die gesteld zijn.

### Afwezigheid

Is het mogelijk afwezig te zijn bij een werkcollege, practicum e.d.? Ja, maar alleen als je dit van te voren meldt. Stuur dus een mail naar je mentor op <help@mprog.nl> en doe een voorstel.

Ben je ziek geweest? Dan helpen we je graag weer op de rails! Het is dan belangrijk dat je het direct meldt en ons op de hoogte houdt. Misschien moet je je planning aanpassen.

Meld je eventuele calamiteiten pas naderhand? Dan is de kans groot dat je het vak op een ander moment weer moet opstarten. Dat is geen probleem, maar betekent waarschijnlijk dat je het vak later zult afronden dan gepland.

### Opdrachten

Mag je opdrachten overslaan? Nee, om de vakken te halen moet je alle opdrachten en toetsen volledig en succesvol hebben afgerond. Het is wel mogelijk om je opdrachten of toetsen uit te stellen, maar let op dat je het tentamen pas mag maken als alles verder af is! Bespreek je plannen vooral gewoon met je mentor, die je daarover kan adviseren.

### Afronden

Kun je een certificaat krijgen voor de minor? Nee! Als je UvA-student bent, is het wel vaak mogelijk een minor op te nemen op je diploma. Daarvoor moeten wij, als de minor afgerond is, een aantekening in SIS registreren. De administratie van je eigen studie kan dit dan op je diploma zetten. Het is ook mogelijk om een cijferlijst uit te laten printen bij de onderwijsbalie; dan heb je een mooi overzicht van je minorcijfers.

<small>Copyright 2015–2018 Martijn Stegeman. Dit werk valt onder een [Creative Commons Naamsvermelding-GelijkDelen 4.0 Internationaal](http://creativecommons.org/licenses/by-sa/4.0/)-licentie.</small>
